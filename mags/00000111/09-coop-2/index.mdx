---
title: "تجربه رفتن به کوآپ"
description: "کوآپ، جعبه‌ای از تجربیات متنوع"
authors: ["SaminAkbari"]
tags: []
---

import Tooltip from "@site/src/components/Tooltip";

من هم مثل خیلی‌ها در ابتدا برای رفتن به کوآپ تردید داشتم؛ اما در نهایت علاقه‌ام به ورود به دنیای کار و دیدن کاربرد عملی درس‌های دانشگاهی من را متقاعد کرد که این گزینه را انتخاب کنم. از نظر من مزیتی که کوآپ نسبت به کارآموزی کوتاه‌مدت دارد، دورهٔ هفت‌ماههٔ متمرکز و تمام‌وقت آن است که به فرد این امکان را می‌دهد که بدون حواس‌پرتی تحصیلی، به‌طور کامل روی کار تمرکز کند. این رویکرد به من کمک کرد تا پیش از بازگشت به دانشگاه و شروع کار پاره‌وقت، تا حد خوبی با فضای کار خو بگیرم و به اصطلاح «روی غلتک بیفتم». من در تابستان و پاییز ۱۴۰۳ در کوآپ شرکت کردم و بعد از آن هم تا الان به‌صورت پاره‌وقت مشغول به کار هستم. دستاوردهای این دوره برای من عبارتند از: درک بهتر از فرایند توسعهٔ یک محصول و چگونگی رفع نیازهای کسب‌وکار و مشتری، حفظ خونسردی در مواجهه با مشکلات و تلاش برای یافتن راه‌حل، آشنا شدن با نقش‌های شغلی مختلف در یک سازمان و توانایی ارائه دادن به مخاطب‌های مختلف. علاوه‌بر این‌ها، کار کردن تأثیرات مثبتی روی درسم هم داشته‌است؛ مثلاً دانشم در بخش‌های پایه‌ای برنامه‌نویسی بالاتر رفته، مهارتم در کد زدن بیشتر شده و درک بهتری از کار تیمی پیدا کرده‌ام. نکتۀ جالب دیگری که با ورود به کار فرهنگی بود. برخلاف محیط‌های قبلی مانند خانه، مدرسه و دانشگاه که عمدتاً با افرادی هم‌فکر و هم‌سبک خودم سروکار داشتم، محیط کار من را با افراد کاملاً متفاوتی رو‌به‌رو کرد؛ افرادی با عقاید، افکار و سبک زندگی متمایز که باید یاد بگیرم آن‌ها را بشناسم، بپذیرم و ساعات زیادی از روز را در کنارشان سپری کنم. در کل از تجربهٔ کوآپ و کار کردن راضی هستم و معتقدم این تجربه، من را در مسیر شغلی آینده‌ام جلو انداخت. با این حال، این مسیر برای همه مناسب نیست و انتخاب آن مستلزم تطابق با اهداف و شخصیت هر فرد است. همچنین کار پاره‌وقت حین تحصیل، ممکن است باعث کمتر شدن تمرکز روی درس شود. دیرتر تمام شدن دورهٔ کارشناسی هم برای خیلی از دانشجوها نکتهٔ قابل‌توجهی است. بنابراین قبل از تصمیم‌گیری در این مورد حتماً باید این نکات را در نظر گرفت.