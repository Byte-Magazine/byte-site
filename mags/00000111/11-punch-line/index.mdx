---
title: "لبّ مطلب در چند خط!"
description: ""
authors: ["MahdyarMostashar"]
tags: []
---

import Tooltip from "@site/src/components/Tooltip";

آدم ‌ها در دوران دانشجویی مسیرهای متفاوتی را دنبال می‌کنند؛ مسیر بعضی‌ها هم از صنعت می‌گذرد. ورود به صنعت برای دانشجوهای رشتۀ ما معمولاً بعد از سال دوم و حتی گاهی زودتر هم ممکن است؛ اما این ورود چطور اتفاق می‌افتد؟ چه چیزی باعث می‌شود رزومۀ یک دانشجو بین ده‌ها رزومۀ دیگر دیده شود؟ بر اساس یک مطالعه، ۴۲ درصد از کارشناسان منابع انسانی به‌طور میانگین کمتر از ۱۰ ثانیه برای بررسی هر رزومه وقت می‌گذارند و حدود ۶۵ درصد از آن‌ها دید اولیۀ خود را در ۱۵ ثانیۀ ابتدایی به‌دست می‌آورند؛ به همین دلیل، نگاه اول به رزومه اهمیت زیادی دارد و در بسیاری از موارد، همین چند ثانیۀ ابتدایی تعیین‌کنندۀ ادامۀ مسیر است. بهتر است رزومۀ خود را کوتاه، منظم و متمرکز بر نکات اصلی نگه دارید.

تلاش کنید مهم‌ترین اطلاعات در صفحۀ اول قرار بگیرند و اگر نیاز به دو صفحه داشتید، صفحۀ دوم را فقط به توضیحات تکمیلی اختصاص دهید. معمولاً یک رزومۀ جمع‌وجور و هدفمند تأثیر بیشتری نسبت به رزومه‌های طولانی و پراکنده دارد و نکته‌ای که بد نیست به آن توجه کنید این است که محتوای صفحۀ اول رزومه، بسته به هدف  شما می‌تواند متفاوت باشد. این‌که قصد دارید برای فرصت شغلی در صنعت اقدام کنید یا به دنبال فرصت مطالعاتی و پژوهشی هستید، در نحوۀ چیدمان اطلاعات و اولویت‌بندی آن‌ها تأثیر دارد. با این حال، بعضی موارد تقریباً در همۀ رزومه‌ها ضروری‌اند. مواردی از این جنس را می‌توانید با جزئیات بیشتر، در متن بالا که توسط مهندس مصیبی نوشته شده، مطالعه کنید؛ به‌صورت کلی به این نکته توجه داشته باشید که پروژه‌های دانشگاهی، فعالیت‌های دانشجویی و حتی همکاری در برگزاری رویدادهای مختلف، از آن دسته مواردی  هستند که می‌توانند رزومۀ شما را پویاتر و چندبعدی‌تر نشان دهند. در نهایت، پیش از ارسال رزومه، حتماً شرح شغلی موقعیت مورد نظر را با دقت مرور کنید تا از شرایط، مهارت‌های مورد نیاز و انتظارات آن آگاه باشید. یک نکته که معمولاً در بررسی رزومه‌های ارسالی انجام می‌شود، در نظر گرفتن موارد گفته‌شده به‌عنوان پیش‌نیاز است. پس سعی کنید در رزومۀ خود، به مواردی که مرتبط به نیازمندی‌های مطرح‌شده هستند و یا تجربه‌ای مرتبط و نزدیک به آن‌ها به حساب می‌روند، استفاده کنید. به‌طور مثال در رزومۀ خود از تکنولوژی‌هایی که از آن‌ها استفاده کرده‌اید نام ببرید. اگر پروژه‌های سابق خود را در رزومۀ خود ذکر کردید، حتماً لینک صفحهٔ گیت‌هاب آن را بگذارید و تلاش کنید که صفحۀ مربوطه را مرتب نمایید.در نهایت، برای پیدا کردن موقعیت‌های شغلی نیز بهترین راه، مراجعه به صفحۀ فرصت‌های شغلی شرکت‌ها در وب‌سایت رسمی آن‌هاست؛ این صفحه معمولاً از طریق صفحۀ اصلی و با پیشوندهایی مانند Career یا Careers در دسترس است و اطلاعات به‌روز دربارۀ موقعیت‌های باز را ارائه می‌دهد.